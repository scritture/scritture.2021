---
author: Serena Grizi
comments: false
date: 2017-12-04 11:00:41+00:00
image: /images/2017/12/Angel-o.jpg
feature-img: 
thumbnail: 
layout: post
link: http://redazione.scritture.net/mag/nature-spirituali-fraccacreta-poesia/
slug: nature-spirituali-fraccacreta-poesia
title: Le nature spirituali di Enrico Fraccacreta
wordpress_id: 1759
categories:
- letteratura
- poesia
- Rivista
tags:
- Andrea Pazienza
- Davide Rondoni
- Enrico Fraccacreta
- poesia
- Premio Frascati
- Scritture
- Serena Grizi
---
Enrico Fraccacreta è nato nel 1955 a san Severo (Foggia) da padre pugliese e madre emiliana. Compie i suoi studi universitari a Firenze e Bologna, dove partecipa al movimento del Settantasette. Laureato in Agraria, è appassionato di botanica. La natura, per quanto oppressa dall’uomo, lascia nella sua poesia testimonianze ricche di magie notturne e diurne; tra luci diafane, danze di foglie, canti d’uccelli, balbettii di bacche, la poetica di Fraccacreta matura confrontandosi con la lezione del tempo e i mutamenti del paesaggio. 

Tra le sue pubblicazioni, i libri di poesia I nostri pomeriggi (1995 - Premio Montale 1995)_ , _Tempo medio (1996), Camera di guardia_ _(2006)_, _Mademoiselle_ _(2012)_, nonché la biografia narrativa _Il giovane Pazienza (2001),_ che ricorda l’amicizia con il celebre fumettista. Rispetto a _Tempo ordinario (2015), _Davide Rondoni nella postfazione ha scritto: _«Questo libro è un taccuino di viaggio e di caccia. Mentre il tempo, i treni, le ideologie, le stagioni passano, il poeta cercatore si muove tra visioni e gemme di alberi, tra abissi e indizi. […] La sua opera, il suo fervido e sapiente _poiein_, dona un mondo – e una precisa geografia che diventano emblema e occasione di riconoscimento per tutti.»_ 

Al [Premio Frascati](http://www.scritture.net/mag/il-premio-frascati-poesia-provincia/) 2017, vinto da Rondoni con _La natura del bastardo (2016)_, Fraccacreta è arrivato terzo. I titoli sono concreti ed esistenziali, fatti di parole che sembra quasi di poter toccare: oltre questa prima traccia, si può procedere al di là di analisi critica e dati biografici, attraverso un ammirato camminare tra i versi._

L’uomo contemporaneo, in mancanza di vasti universi sconosciuti da esplorare, sembra avere ancora a propria disposizione il mondo inesplorato degli affetti, laddove questo riesca a tenersi lontano da stereotipi volgari. Così, una cultura altra comincia a presupporre nuove carte di navigazione e più precisi strumenti d’avvistamento per circoscrivere/comprendere coloro con i quali è stato dato in sorte di compiere questo viaggio.

Proprio il poeta può pronunciarsi in proposito, sapendo quanto ogni parola costi in termini d’impegno e di significato. Lo ricordano le poesie per gli affetti del grande Angelo Maria Ripellino: «_Guai a chi sta sulla terra sprovvisto di santi,/ guai a chi resta solo come un re disperato/ fra neri ceffi di lupi digrignanti_/_»_; lo ricorda poi Alda Merini, che forse sull’argomento, oltrepassando anche la mistica del sentimento, ha scritto i versi più veri e dolorosi, confermando come tali attributi spesso non riescano a disgiungersi dal fondo d’una lirica riuscita.

È proprio ai poeti veleggiare con lucidità tra i rapporti familiari, descrivendo in poche righe una saga lunga più d’un secolo. A distanza, si recupera dolcezza e giusto rapporto con le storie, le parole sgorgano copiose quando la dedica è sincera, e il resto è il cuore a suggerirlo. La metafora della navigazione fa di questo _‘insieme in un interno’_ un piccolo universo nel quale non è difficile ritrovare qualche proprio sentire, e così avvertire il continuo fluire della vita.

Senza tratteggiare una finitudine borghese, le parole trovano la forza di descrivere semplicemente gli oggetti restituendoli ad una fantasia senza confine, incapace di restare a lungo inerte dietro porte ben chiuse: «_i vasi allagati del ballatoio,/ danzano sulle ragnatele/ per galleggiare». _Da_ Tu stai inquadrato _(_Camera di guardia):_



_Tu stai inquadrato_

_nell'ultimo giro di periscopio_

_nonno._

_Ho creduto a grandi visioni _

_alzando lo strumento_

_nel fuoco della vista._

_La pulizia del vetro ogni mattino,_

_l'ansiosa visuale di tutti i gradi_

_gli angoli e gli scalini_

_sulla distesa d'acqua nella cantina._

_Promontori del primo piano_

_arcipelaghi di parenti vicini_

_chissà quanto lontani,_

_penisole inabitate di figli_

_golfi di genitori agitati_

_piccole tempeste tra le pareti_

_e velo d'acqua che sale,_

_naufragi alle isole dei capelli_

_che lei ha saputo lanciare,_

_sbarchi vissuti dietro le tende_

_che lei ha saputo scostare._

_Le aspidistrie del portone_

_hanno perso il loro smalto,_

_al piano di sotto tua nipote_

_parla una lingua muta._

_La progenie ha il capo chino_

_dei gerani al primo inverno._

_Pilota nonno_

_nonno ufficiale del sommergibile,_

_cosi lontano da quegli anni,_

_ora t'avvicini ad incrociare_

_i vasi allagati del ballatoio,_

_danzano sulle ragnatele_

_per galleggiare._



Se di questi tempi il lavoro del poeta non ci viene esattamente incontro in libreria, rari i titoli sui tavoli più in vista, anche (soprattutto?) nelle grandi realtà; se occorre cercare remoti scaffali per le consultazioni di testi poetici forse anche in biblioteca; se il poeta non lo si incontra certo per strada anche se non disdegna festival e letture pubbliche - se tutto questo è reale, si può però ancora rintracciare il poeta nei suggerimenti di amici lettori, oppure nel filo sottilissimo che unisce la poetica contemporanea guidando le letture da un testo all’altro, quasi senza soluzione di continuità.

Un filo che tenta di cucire un presente slabbrato e crudele il cui sfondo è un ambiente naturale, fatto di specie viventi, clima e contesto, che a causa del pesante intervento umano non si presenta più come consolatorio. Queste sembrano le coordinate del_ Tempo ordinario_, e così Enrico Fraccacreta scrive in _Alle ore diciotto:_



_Sempre, anche se c’è confusione_

_senza il bisogno d’interrare i bulbi nuovi_

_perché qui da noi un papavero bastardo_

_è il sangue buttato dalla terra ferita, _

_che ancora si rinnova._

Il poeta ingaggia un papavero combattente: un fiore che non è più simbolo luminoso e forte, che non è un montaliano girasole capace d’una pazzia sana e vitale: piuttosto, questo papavero rappresenta un vero sopravvissuto pronto per un’arca futura, oppure è ‘partigiano’ straziato d’una terra che non smette di perdere. Immagini forti, eppure narrate con calma. E prosegue:



_Alle ore diciotto qui il vento finisce_

_di gonfiare le vele sempre più confuse del giorno,_

_ma dev’essere il tempo giusto per uscire fuori_

_e sorprendere le prime bacche, delicatamente,_

_come se cercassimo l’amore degli altri._



La natura non può smettere di ‘suggerire’ a chi non riesce ad ignorarla: ci parla di continuo se siamo anche noi natura e solo ascoltandola potremo recuperare una parte del rapporto, perso, con noi stessi… In _Vedi come muta la scena:_


_non trasalire se passeranno piccole luci_

_nell’imbrunire, saranno lucciole,_

_è sempre così dalle nostre parti_

_in questa stagione volano un po’ e poi si spengono_

_come le povere idee che ci sono restate._

_
Nessun rumore, ce ne accorgeremo solo dalle impronte_

_fresche sulle prime foglie cadute che loro, piano _

_si stanno radunando attorno a noi_

_e solo dentro noi sentiremo le loro voci._

_Se poi noterai qualche goccia di rugiada sulle foglie _

_allora forse verrà anche Andrea _

_e tu cerca di tenere a bada la commozione _

_quando chiederà perché l’abbiamo lasciato solo._



L’inversione del rapporto antropocentrico con l’ambiente circostante diventa sorprendente in _È facile sapere dove sei,_ dove è l’apparire di forme botaniche certe a tratteggiare una figura umana contro lo sfondo, e non piuttosto il contrario. Le meraviglie osservabili d’un pianeta silente riescono ancora nei miracoli dove all’uomo non potrai chiedere la parola (come già indicava Montale), perché l’eccessivo uso l’ha privata di senso, così come quotidianamente accade nel gracchiare incessante d’ogni forma parlata, e qualche volta anche inutilmente scritta, in assenza di attenzione e necessità:



_Ma se confondi la stagione non ti trovo_

_quando il mandorlo sbozza le sue gemme_

_e la cima resta nel ghiacciolo _

_ancora non fiorisce non esplode _

_l’erba che non cresce non reca la tua impronta_

_non spezzi neanche un ramo mentre passi_

_tra la nebbia che resiste aspetto d’ascoltarti_

_nello schiocco del primo fiore nuovo_

_così ritorno indietro e ti ritrovo._



In _È facile sapere dove sei _(da _Mademoiselle_),_ _oltre la _natura naturans, _torna la natura voluta dagli umani, ancora capaci di ‘documentarla’ in forme banali, quale semplice fondale. Qui il riferimento è affettuoso: è in ballo il sentimento che lo unisce a colei che, oltre alla terra, è compagna di vita, e quindi moglie:



_Lo scatto delle palpebre d’estate _

_è la foto sovraesposta che sviluppo_

_nella camera buia della memoria_

_chissà perché sorridi non sapendo_

_del mio imbarazzo fotografico ogni momento_

_tu credi ancora alle istantanee _

_con la sabbia allucinata e il mare sullo sfondo_

_o in posa con le vette di contorno_



Ed è lei che ogni volta torna nel legame con le attività quotidiane:



_non sai d’essere ripresa anche in cucina_

_al fuoco dei fornelli o con la lavatrice_

_la foto virtuale senza cornice_

_l’immagine sgranata dell’ingrandimento_

_che deborda dalle scale ogni gesto_

_e incolla dal mattino il manifesto_

_sulla strada del lavoro quotidiano_

_il calendario con il numero del giorno_

_lo spazio bianco del nostro anniversario._



Fraccacreta ha dedicato alcune poesie all’amico d’infanzia Andrea Pazienza e sui suoi anni giovani ha scritto anche un piccolo grande libro. Difficile ignorare tale legame: in parte perché il disegnatore di culto è ancora amatissimo da intere generazioni di appassionati del fumetto, e inoltre perché tra questi versi resta difficile lasciar andare il ragazzo mai diventato uomo che vi si aggira, capace di sopportare le banalità del vivere tenendole appese alla sigaretta affilata tra le labbra sottili, che Fraccacreta ha conosciuto prima che Pazienza fabbricasse il ‘cattivo’ alter-ego Zanardi.

Rintracciamo di nuovo la nostalgia dell’autore capace di vestire ciascuna delle nostre: dell’artista non si rintraccia nessuna fattezza, non c’è, non può esserci, chi è rimasto ne scontorna, a suo modo, l’assenza. Da _Divisioni _(_Geografia della memoria: poesie per Andrea Pazienza):_



_Il rimorso delle nuvole in alto_

_ha oscurato tutte le volte_

_il buio del tempo ordinario_

_il freddo passaggio di coscienza_

_di una luce remota nella camera_

_che una sera lontana sulla riva_

_punteggiava di lumini l’altra sponda_

_e tu eri un ragazzo che chiedeva_

_se un sogno può rubare l’altra parte._



Una sponda è ancora un desiderio, per alcuni quello dell’ultimo passaggio, per altri quello d’un’altra vita. E dove c’è desiderio d’altrove c’è poesia, e il tempo ordinario riprende a dilatarsi. E proseguendo in questo viaggio:



_Adesso che ognuno a proprio modo aspetta_

_e un’istantanea o la semplice scritta_

_t’avrebbe troppo imprigionato_

_quel cespuglio lì sulla destra innamorato_

_è tuo padre, lo vedi dal periscopio della croce_

_sopra la coperta di trifoglio_

_lo stampo di un lieto ciclamino_

_atterra tutti i giorni con le gazze_

_per schiodarti alla terra o per guarire in alto_

_tra i riverberi e le penne bianche e nere_

_fermo sotto l’angolo del vetro_

_dove i morti si specchiano voltati_

_trasmette da una casa esterrefatta_

_screpolata dalla tua mancanza_

_la carta da parati che si stacca_

_sul filo delle viole sorridenti_

_attende le avanguardie del mattino_

_quei cani smagliati nelle fosse_

_dal manto pezzato di vaghezza_

_per darti le ultime notizie:_

_hanno scrollato tutti i ricordi_

_i destrieri delle solite omissioni_

_calando a pelo di boscaglia_

_dalla scala della nostra appartenenza_

_hanno chiamato da tutti i rimpianti_

_i compagni della tua assenza_

_hanno aspettato tutte le piazze_

_bagliori di strade interrotte_

_è piovuto tutta la notte_

_il rimorso delle nuvole in alto_

_ha oscurato tutte le volte_

_il buio del tempo ordinario_

_il freddo passaggio di coscienza_

_di una luce remota nella camera_

_che una sera lontana sulla riva_

_punteggiava di lumini l’altra sponda_

_e tu eri un ragazzo che chiedeva_

_“se un sogno può rubare l’altra parte”_

_ora un concerto di preghiera_

_spinge la vela che riparte_

_innalza una scaglia di pianoro_

_cattura il primo raggio e lo nasconde_

_tutte le volte creduto l’orizzonte_

•

_ Fotografia: Serena Grizi, “Angel-o” – Villa Barbarigo, Andemani, Valsanzibio (PD), novembre 2017._
