---
author: Claudio Comandini
comments: false
date: 2012-05-14 10:00:08+00:00
image: /images/2010/07/sin-640x381.jpg
layout: post
link: http://redazione.scritture.net/mag/montale-natura-innocenza-linguaggio/
slug: montale-natura-innocenza-linguaggio
title: 'La natura dopo la natura. Montale: la perdita dell’innocenza e la conquista
  del linguaggio'
wordpress_id: 65
categories:
- Diario
- filosofia
- letteratura
- poesia
- scienza
tags:
- Arshi Pipa
- Baader
- Bigongiari
- Boutroux
- Claudio Comandini
- contingenza
- Eistein
- Gentile
- Hegel
- Heisenberg
- Husserl
- Kant
- Kleist
- Mallarmé
- Montale
- Rimbaud
- Schiller
- Simmel
---

_Le critiche al determinismo meccanicista. Kleist: il peccato originale della razionalità. Schiller: la tensione morale all’ideale. Kant: il tutto e le parti. Goethe: la veste vivente della divinità. Hegel: reciprocità di mezzo e fine. Boutroux: il contingentismo. Einstein: caso e probabilità. Heisenberg: osservare la potenzialità. Husserl: la recettività. “Fine dell’infanzia”: Montale e l'improbabilità del mondo. Simmel: il paesaggio. Obliquità tra linguaggio e cose. Bergson: la memoria ascensionale. Mallarmé: il percorso orfico. Disgregazione del cosmo. Baader: la caduta di Lucifero, il peccato di Adamo e la scienza. “Male di vivere” e responsabilità. L'universo e la toilette. “Marezzo”, “Incontro” e le basse sfere. La negazione come impulso etico. Critica a Gentile. “Non chiederci la parola”._


«Perciò il sentimento con cui noi ci sentiamo
portati verso la natura è cosi intimamente affine
al sentimento con cui rimpiangiamo la perduta
età dell’infanzia e dell’innocenza infantile.»
Friedrich Schiller, _Sulla poesia ingenua e sentimentale_ (1796)

**1. Le nature della modernità**

Una natura strutturata secondo il modello della macchina, le cui leggi deterministiche di causa ed effetto possano permetterne manipolazione e sfruttamento da parte dell'uomo, si accompagna alla divisione tra spirito e materia nell’immagine del mondo costituita dalla scienza moderna, che viene a costituirsi soprattutto con la divisione apportata da Cartesio tra _res extensa_ e _res cogitans_. Se la scienza, da parte sua, pur riconoscendosi per lungo tempo prevalentemente in tale paradigma, non è affatto una nozione univoca, la coscienza della lacerazione che pone in essere si sviluppa nel pensiero e nella scrittura secondo diverse modalità, che segnano in maniera decisiva la storia e le visioni del mondo.

La letteratura ne individua il dramma, e il momento cruciale di tale presa di coscienza può essere colto ne _Il teatro delle marionette_ (1810) di Kleist, che la inserisce in una riflessione di lunghissimo periodo. In questo singolare _saggio narrativo_ la presenza della _grazia_ più pura e naturale sono indicate dalla perfezione estetica del movimento meccanico di una marionetta e dalla serena spontaneità animale di un orso, perduta con la consapevolezza razionale del ballerino-schermitore. In tale figura dell'uomo moderno, tale centro di gravità risulta spodestato dal _peccato originale_ della razionalità, e viene ricostituito in maniera solipsistica, senza rapporto alcuno con le forze della natura, nel chiuso della riflessione e del sentimento. Nel mondo meccanico che ossessiona Kleist, la riconquista dell'innocenza rappresenta _«l'ultimo capitolo della storia del mondo»_ e segna il ritorno nell'Eden _«dalla parte opposta»_, dopo aver percorso tutte le strade e mangiato di nuovo il frutto dell'albero della conoscenza. [[2]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_f). Ritrovare l'Eden perduto dello stato di natura comporta il confronto con l'inferno del mondo e con una natura ormai meccanizzata, e in questa ricerca nessuna certezza è consentita.

La consapevolezza della frattura tra spirito e materia che viene a maturarsi nella rappresentazione della natura posta in essere dalla scienza moderna trova un altro episodio nella riflessione estetica di Schiller. Nel suo tentativo di mediare tale frattura, emerge una natura concepita quale _idea_ della ragione e quindi non attingibile per l'_esperienza_, irrimediabilmente perduta così come lo è per l’uomo adulto l'età dell’innocenza. L'infanzia rappresenta quindi l'espressione più diretta dello stato di natura, concepita come semplice _determinabilità_, rispetto alla quale la _determinazione_ dell'età adulta ne è compimento per quanto sia ad essa inferiore. La natura, se trova forma compiuta nel rapporto di unità stabilito dalle forme istintive della classicità greca, viene irreversibilmente infranta dalla riflessione intellettuale e dalla razionalità strumentale, e può essere rintracciabile non più come _esperienza_ ma come _idea_ nella _tensione morale_ all'ideale propria alla poesia moderna, la cui varietà dei generi rappresenta il tentativo, privo di esiti certi, di ricreare la natura internamente allo spazio ideale della riflessione, e quindi di _riconquistare la natura attraverso la cultura_ [[3]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn3). Come l'infanzia è destinata a passare, la natura deve venir concettualizzata: la modernità si pone _irrimediabilmente dopo_ lo stato di natura.

Le premesse teoretiche della sensibilità comune a Kleist e a Shiller vengono poste da Kant, il quale con natura (_Natur_) indica la totalità dei fenomeni, necessitati secondo rapporti causali, conosciuti attraverso _giudizi determinanti_: la conoscenza è formulata dalle scienze fisiche-matematiche, dove la _cosa-in-sé_ indica una realtà diversa da quella percepita e rappresentata. Tuttavia, laddove una legge scientifica non è conoscibile _a priori_, e non è dato l'universale a cui ricondurre il particolare, si verifica nel giudizio una _contingenza _(_Zufällingkeit_): in tali casi, la facoltà del giudicare non opera quale strumento di sensi e intelletto producendo concetti empirici, ma piuttosto _artisticamente_, secondo un'universale da trovare e un'indeterminata finalità capace di renderne possibile l’esperienza, persèguita dalla natura nella varietà delle proprie forme [[4]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn4).

In tale problematica, assume rilevanza il rapporto organico tra tutto e parti che, irriducibile al meccanicismo determinista, tende a porre prospettive interne al complesso rapporto tra soggetto e oggetto, per cui il soggetto tenta di ricomporre il rapporto con un oggetto non riducibile soltanto a costrutto intellettuale (_Gegenstand_, 'ciò che è di fronte', quindi relativo alla rappresentazione). La filosofia del romanticismo sviluppa l'intento di cogliere la causa intellegibile di un oggetto (_Object_, 'oggetto' intuito dalla coscienza), e recupera i motivi panteistici del Rinascimento italiano e della filosofia di Spinoza nonché quelli del _ritorno alla natura_ suggerito da Rousseau, permettendo così l'articolarsi di una speculazione che con Fichte espone il limite estremo dello spirito quale soggettività che pone le condizioni dell'Io e del Non-io, e con Schelling stabilisce l’estensione illimitata di una natura concepita quale spirito visibile. 

Una posizione particolare è rappresentata da Goethe che, portando a integrazione teoria poetica e pratica scientifica, vede nella natura la _veste vivente della divinità_, formulando una visione basata sull’osservazione di ogni dettaglio nella sua integrazione in un _tutto armonico_, mosso in una continua _produzione_ di forme, dove l’esperienza rappresenta la mediazione tra il soggetto _concretamente conoscente_ e l'oggetto dell'_esperienza possibile_ [[5]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn5). Dove Goethe tra soggetto e oggetto pone l'intuizione e cerca il fenomeno primordiale, riportando la scienza alla poesia, Hegel vi stabilisce il concetto e vede il dispiegarsi dell'assoluto, acquisendo alla filosofia l'intero sviluppo del reale.
   
La _filosofia dell’identità_ di Hegel ruota attorno all’accordo tra io e mondo, la cui comunanza è stabilita nel principio nella mediazione tra l’essere sé e l’essere altro [[6]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn6). Nel percorso razionale del reale, la natura irrompe improvvisa nella Logica nella _«serena calma della conoscenza semplicemente pensante»_ [[7]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn7) come l’_«idea nella forma dell’essere altro»_ [[8]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn8), negazione dialettica dell'Idea a se stessa, gioco accidentale di forme da cui è assente la libertà. L'Idea che si rende natura torna quindi nell'uomo come spirito (_Geist_) attraverso le antinomie di _necessità_, determinazione dal di fuori, e _contingenza_, assenza di determinazioni concettuali della sua forma, e si svolge attraverso la morte e il vivente nei momenti di meccanica, fisica e organica; nella natura organica, che riguarda i viventi, tra tutto e parti non domina lo sviluppo ma l'_interazione_, la reciprocità di mezzo e fine, che procede per gradi secondo un'_idea immanente_. Per Hegel la natura si arresta nel suo essere contraddizione in sé irrisolvibile: dove il concetto è determinazione di sé a se stesso, essa risulta ripetizione imperfetta ed esteriore dell'ordine razionale del concetto, ed è per tale motivo che trova scopo finale e realizzazione oggettiva nella piena libertà dello Spirito. La natura è splendida nel suo selvaggio isolamento, inevitabilmente da superare.

Per quanto il pensiero cerchi vie d'uscita, il determinismo meccanicista estende il proprio dominio e lo sviluppo del reale viene concettualizzato in forme particolarmente legate al metodo dell’osservazione empirica: con l’evoluzionismo il modello della predittività matematica arriva a coinvolgere l'intero mondo umano, il materialismo storico risolve tanto la scienza quanto la natura nell'orizzonte delle produzioni umane. La filosofia muove un'articolata serie di posizioni per contestare la priorità delle applicazioni tecnico-pratiche proprie alla scienza, e l'attacco più deciso viene dallo spiritualismo francese, che prima con Maine De Biran esalta lo spirito e la sua spontanetità, e poi con Boutroux pone lo spirito nel modello stesso del determinismo.  

Il _contingentismo_ di Boutroux rappresenta il momento in cui un principio spiritualistico di libertà irrompe nella natura e nel sistema stesso dello scienze ponendosi alla base delle sue stesse leggi, e ciò avvine proprio mentre nuove crisi e nuove rivoluzioni scientifiche sono prossime ad annunciarsi. La conoscenza della realtà è sottratta all'epistemologia delle scienze positive, fondata sul principio d'identità e sul rapporto determinista di causalità, lasciando così spazio al continuo e spontaneo prodursi nella natura di un _impulso spirituale creatore_, già affermato da Leibniz. Le leggi scientifiche, la cui importanza è in proporzione inversa al grado di complessità, rappresentano la _cristallizzazione_ della spontaneità della natura [[9]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn9). La sistematica delle scienze, perfezionata da Comte, è quindi interpretata quale _convenzionale_, gli ordini di fenomeni superiori risultano eterogenei e irriducibili a quelli inferiori, e all'interno di ogni sfera del reale si manifestano fenomeni determinati da leggi proprie a sfere superiori. Come aveva già supposto Aristotele, sussiste una contingenza che comporta _variazioni qualitative_ e un _ordine teleologico_, escludendo il caso e relativizzando la necessità [[10]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn10).

In tale concezione, il modello matematico quantitativo rappresenta soltanto uno dei modi con cui l'intelletto rappresenta i fenomeni e le loro relazioni, stabilendo che dal meccanicismo non possono derivare la vita e il pensiero. Il _possibile_ trova così primato rispetto al reale, le cose possono essere e non essere, risolvendosi nell’atto volontario di coscienza che le coordina ad un fine e nello _sforzo etico_ verso un principio spirituale di perfezione e bellezza. La _Raison_ procede dall'universale, attraversa un'intuizione non puramente intellettuale che cerca di autocomprendersi ponendo reciproca completezza con il concetto, quindi si approssima di continuo ad accogliere _«le forme particolari e i dettagli delle cose»_ [[11]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn11). Boutroux destituisce la dialettica hegeliana dell'universale concreto per salvare la spontaneità del _dato individuale contingente_ all'interno di uno sviluppo razionale capace di mantenere ordine e armonia e riunire la ragione al sentimento, la trascendenza all'immanenza, la natura allo spirito [[12]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn12).

Se il contingentismo si pone in discontinuità con le concezioni epistemologiche positiviste, nella concreta pratica scientifica i cambiamenti risultano ancora più decisi. Il concetto di natura si rende più complesso e viene a cadere il presupposto, tanto a priori quanto empirico, per cui debba essere definito l'oggetto di conoscenza, che viene quindi sperimentato soltanto attraverso _mezzi speculativi_ di costruzione o postulazione teorica. Seguendo modelli distinti, per Einstein caso e probabilità assumono significato scientifico esclusivamente nelle limitazioni epistemologiche della conoscenza finita in relazione con l'_oggetto totale_ della conoscenza scientifica, mentre Heisenberg considera il concetto di _potenzialità_ come implicato nell'oggetto di conoscenza e nella relazione stabilita con osservazione ed esperimento. Le asserzioni statistico-probabilistiche della fisica quantistica escludono l'esistenza di un ordine naturale deterministico esistente indipendentemente da noi: _«Non ogni concetto o parola che si siano formati in passato attraverso l’azione reciproca fra il mondo e noi sono in realtà esattamente definiti rispetto al loro significato; vale a dire, noi non sappiamo fino a qual punto essi potranno aiutarci a farci trovare la nostra strada nel mondo.»_ [[13]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn13)

Testimoniando l'estraniarsi delle scienze europee da quanto chiama _mondo della vita_ Husserl, peraltro formatosi nelle scienze matematiche, è sollecitato a ritrovare la libertà della natura nel ritorno alle _cose stesse_, colte come manifestarsi intuitivo originario della realtà nella coscienza, recuperando l'esperienza _antepredicativa_ e sospendendo come transitorie le credenze della scienza e del senso comune [[14]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn14). Per la fenomenologia, logica, giudizio e discorso trovano genesi nell'esperienza diretta della pura percezione sensibile, la _recettività_, che emerge dallo sfondo della passività dell'io. Ogni atto di coscienza è _intenzionale_, esprime cioè un tendere ad un proprio specifico oggetto. Quindi nell'_attenzione_ l'oggetto sensibile è condizionato dalla modalità empirica del suo darsi e si manifesta indistintamente unitario, e viene conservato in tal modo  senza essere posseduto con certezza. L'oggetto _intenzionato_ si differenzia successivamente nei momenti che lo costituiscono: la _contemplazione percettiva_ è l'intuizione diretta dell’oggetto nel suo tutto, mentre ad un grado superiore la _sintesi esplicante_ coglie progressivamente le diverse proprietà e determinazioni dell'oggetto. La conservazione dell'oggetto è poi affidata alla formazione delle espressioni linguistiche [[15]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn15). La fenomenologia di Husserl rappresenta il tentativo di restituire alle cose un'articolazione antepredicativa indissolubilmente legata alla sfera logica e al pensiero una funzione costitutiva verso il mondo.

Applicare la riduzione fenomenologica all'esistenza umana porterà Heidegger al _«pensiero poetante»_, ma prima ancora accade che, laddove il mondo appare coerente eppure instabile e la natura onnipresente quanto estranea, è proprio l'esperienza delle cose a diventare particolarmente prossima alla poesia. Particolare rilevanza assume così la riflessione poetica di Montale, scientifica con mezzi impliciti, pensante pur quando prescinde dalla filosofia, in ricerca di una «verità puntuale [...] che canti ciò che unisce l'uomo agli altri uomini ma non neghi ciò che lo disunisce e lo rende unico e irripetibile.»_ Montale rifiuta i sistemi chiusi e totalizzanti dell'idealismo [[16]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn16); guarda con sospetto la “messa fra parentesi” fenomenologica e l'irenismo morale comportato dalla sua applicazione all'esistenza [[17]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn17); intrattiene un rapporto con il contingentismo non per assumerne il pensiero ma per crescere nel proprio [[18]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn18). La poesia si pone così consapevolmente quale strumento di conoscenza, seguendo _«un certo senso di ‘improbabilità’… sulla costituzione fisica del mondo»_ [[19]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn19), accogliendo la rivelazione offerta dalla particolarità delle cose colte attraverso _«trasalimenti di luce»_ [[20]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn20), nel _lampo_ con cui un oggetto si condensa in un nome fornito dal patrimonio linguistico del tempo ma sospeso nella memoria.

L’unità della natura è stata infranta dal dubbio e dalla razionalità, e laddove la scienza testimonia la costitutiva incertezza del reale, la poesia ne ricostruisce a tratti il senso perduto. Emblematica di tale condizione è _Fine dell'infanzia_, pubblicata nel settembre 1924 sulla rivista genovese «Le Opere ed i Giorni» (a. III, n. 9) assieme a _Meriggio_ (_Gloria nel disteso mezzogiorno_ sugli _Ossi)_ e _Vasca_ (che subirà dalla prima edizione Einaudi del 1942 la decurtazione della strofa finale); in una lettera ad Angelo Barile, spedita da Monterosso il 12 agosto 1924, il poeta afferma: _«in essa ho spiato -sulla scorta della memoria- il primo sorgere del dubbio nelle anime infantili: né so con qual risultato.»_ [[21]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn21) Quanto risulta di tale componimento permette di riannodare e condensare le questioni filosofiche e scientifiche sin qui esposte in una visione _poetica_ e _pensante_. 



**2. Paesaggi d’infanzia**

Il mare e la terra che si contrappongono nel paesaggio ligure vanno rispettivamente a costituire le prime due strofe di _Fine dell’infanzia_. Il v. 1 si apre con _«Rombando»_: il suono del mare in movimento rivela un carattere misterioso e minaccioso, teso a scavare in uno spazio delimitato. Il mare, _«fioccoso»_ (v. 4) e ingannevole, _«pulsante»_ (v. 3) e vitale, contiene gli elementi della violenza e della purificazione. Vi affluisce un torrente: già premono in esso le scorie. Il doppio senario del v. 3 (_«un mare pulsante, sbarrato da solchi»_) e il decasillabo al v. 9 (_«e tronchi d’alberi alla deriva»_) esemplificano il movimento di oscillazione del verso da una filigrana endecasillabica ad una scansione deca-dodecasillabica sulla quale, come nota Ottaviano Giannangeli, Montale costruisce la propria cadenza più tipica [[22]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn22). Gli imperfetti in rima, chiusi da _«deriva»_ (v. 9), indicano il prolungarsi di un tempo andato, di un fatto passato. Il mare diventerà, nel cammino poetico degli _Ossi di seppia_, protagonista, mito, immagine, metafora, delirio, assumendo quindi le caratteristiche, in _Mediterraneo_, di una legge morale.

Nella seconda strofa, la _«conca ospitale/ della spiaggia»_ (v. 10-11), le sue rare case, la vegetazione di _«scarse capellature/ di tamerici pallide»_ (v. 14-15), indicano i segni del rifugio. Il sostantivo raro è immerso in una trama fonica di allitterazioni e assonanze, organizzata esaltando i singoli suoni attraverso il decentramento del significato. Se l’armonia naturale non è rotta dall’indagine razionale, queste stesse forme costituiscono _pentagramma_ dell’anima: indecisione e inquietudine presagiscono l’incipiente violenza delle forze del _male metafisico_ e del _non-essere_ che verranno ad imporsi. Le immagini di violenza e informità, escluse dal centro vitale degli interessi del fanciullo, sono minacciosamente avvertite come presenti nelle cose [[23]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn23). Chiarificatori per la condizione di dubbio e scissione sono l'_«Orrore di visioni»_ (v. 17), le _«apparenze malfide»_ (V. 20), la _«musica dell’anima inquieta/ che non si decide»_ (v. 21-22), dati del paesaggio che ne rivelano la _tonalità affettiva_: con le parole di Simmel, la sua _Stimmung_, che ne stabilisce gli aspetti senza esaurirsi in essi.

Il riferimento a Simmel trova particolare adeguatezza laddove il sentimento del paesaggio nasce contestualmente alla lacerazione dal sentimento unitario della natura universale e all’introdursi della dicotomia tra soggetto conoscente e oggetto conosciuto, nella quale sorge il senso moderno dell'_individualità_. Dove la natura è una totalità caratterizzata da unità e continuità, il paesaggio è intrecciato con l'infinito ma ha come essenziale la delimitazione e reclama un rilievo caratteristico, per cui l'oggetto diventa struttura formale indipendente e la parte va a costituire un tutto a sé. La _Stimmung_ è il momento che traduce la frammentarietà degli elementi in un universale che ne raccoglie tutti i particolari, universale né esistente al di fuori di questi, né da essi composto; l'attività formatrice soggettiva del sentimento realizza, senza ridurlo ai suoi particolari o ad un _genere artistico_, l'oggettività del paesaggio. Laddove la distanza che separa dal paesaggio garantisce un’obiettività al di là dalle inclinazioni soggettive, non sussiste un rapporto causale tra il _vedere_ e l'_immagine_ della creazione artistica: questi sono proprio lo stesso atto, ed è soltanto il successivo intervento della riflessione intellettuale a provocarne la separazione [[24]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn24).

Montale coglie l'azione formatrice della _Stimmung_ nel momento stesso in cui il sentimento unitario della natura è spezzato dalla riflessione, dall'indagine razionale, dal sapere strumentale e argomentativo. Anche il _«dualismo fra lirica e commento, fra poesia e preparazione alla poesia»_ [[25]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn25) si risolve nella costatazione di un'irriducibile _alterità_ tra natura e soggetto, tra cui si stabilisce una rapporto di _correlazione_ che viene organizzato in elementi stilistici e cognitivi. Il linguaggio è immagine allegorica del reale, il simbolo è colto nell'esperienza quotidiana del paesaggio [[26]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn26); il significato è suscitato dal riferimento della _parola_ al suono, dettato dalla sua invenzione progrediente [[27]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn27); il verso è spezzato da _enjambement_ che lo prolungano oltre la sua misura e specificano la parola [[28]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn28).

Montale, che esprime una crisi teoretica _costitutiva_, stabilisce un rapporto _obliquo_ tra il linguaggio e la cosa, rifiutandone il legame stretto della parola con il nome, affermato a suo tempo dal descrittivismo naturalista. Se la sua poesia nasce proprio dal distacco dell'identità immediata della natura, non si verifica affatto la pretesa di cristallizzare la realtà nelle forme culturali: piuttosto, la poesia è quanto può condurre l'esperienza umana a confronto con una natura concepita nelle sue forme ancipiti: tanto come madre e _matrice_, quanto quale estraneità e _alterità radicale_. Il linguaggio segna il distacco dalla natura e la sua possibile riconquista.



**3. La memoria delle cose**

A formulare una lettura di _Fine dell'infanzia_ particolarmente aderente alle istanze contingentiste è Piero Bigongiari, sulla cui scorta procediamo in questa indagine. La terza strofa della poesia e il suo sfondo visibile, stagliatosi su una condizione di trasparenza, sono riportati all'accuratezza di un quadro fiammingo, trovandone quindi momenti analoghi nelle altre poesie degli _Ossi_. Dove in _In limine_ era il vento a liberarare le memorie, in _Ripenso il tuo sorriso_ l'acqua limpida a favorire l’emersione degli archetipi del subconscio e ad insinuarli nella _«memoria grigia»_, in _Fine dell'infanzia_ l’uomo _«ritto su un muletto»_ (v. 33) si stampa _«nell’azzurro lavato»_ (v. 34). La realtà si risolve nel ricordo, inciso su una lastra dall'infanzia, e ne viene tentato il recupero retrospettivo, _à rebours_, il ritrovamento impossibile della realtà primaria conservata nella memoria [[29]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn29).

Nella quarta strofa, il flusso dei ricordi si svolge all’imperfetto, interrompendosi momentaneamente nel presente indicativo. La realtà dell'uomo maturo è lo schermo della _«memoria stancata»_ (v. 38) che, come _«l'azzurro lavato»_ (v. 34), cerca di mantenere l'esistente _«stampato/ per sempre»_ (v. 34-35). Il ricordo emerge dal basso e _riempie_ la memoria, come in Husserl l'_atto intenzionale_ è riempito dalla cosa a cui tende.

Se la finalità dell'atto di coscienza è riconosciuta dalla fenomenologia, da parte sua il contingentismo considera gli oggetti quali scopo della rappresentazione. Se in qualche modo la filosofia è la _materia_ stessa di questa poesia, lo è anche dove la materia è contrazione della _memoria_ [[30]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn30). Il pensiero di Bergson, pur prescindendo da un'eventuale lettura diretta da parte di Montale dell'impervio _Materie e memorie_, è rintracciabile ad un livello particolarmente essenziale.  Infatti, se per Bergson la memoria che raccoglie e conserva la totalità dei vissuti al fondo della coscienza è una _corrente_ di energia che scorre in senso inverso rispetto alla _caduta_ della materia, costituita in corpi dalle attività pratiche della percezione, la memoria ispira e guida la percezione, nella quale si articola e diviene attuale come una _durata colma di presenze_, assoluto presente di metamorfosi che cresce di ricordi e contrae i propri momenti [[31]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn31). Questa coscienza si avvia quindi alla sua prova _abissale_, nella quale l’impronta lasciata dal ricordo resta vuota.

Infatti, riportando ai motivi della lontananza de _Le ricordanze_ (v. 22-24) di Leopardi (_«varcare un giorno/ Io mi pensava, arcani mondi, arcana/ Felicità fingendo»_), in Montale la _«memoria stancata»_ (v. 38) accosta ere distanti, e i _«crinali prossimi»_ (v. 36), superati appena dall'infante, la memoria adulta che conosce e esita _«varcarli non osa»_ (v. 37) e li rievoca _«stancata»_ (v. 38). Le finzioni della lontananza romantica sono dissolte nella distanza della natura botanica e geologica, attraversando _«fossi»_, _«garbugli di spini»_, _«radure»_ (v. 39-41), per arrivare quindi a _«recessi madidi di muffe/ d’ombre coperte e di silenzi»_ (v. 43-44). Intervengono nel testo montaliano parole ad alto contenuto informativo [[32]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn32) che, sulla scorta del canone stoico di Pirrone e Sesto Empirico, sono riconoscibili come _segni rammemorativi_, nei quali si rendono evidenti cose non manifeste. Il tentativo di riorganizzare il mondo si compie attraverso tracce precise e lontane come _stratificazioni geologiche_ [[33]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn33).

La _«meraviglia»_ (v. 45) può tornare dove _«ogni umano impulso/ è seppellito»_ in un _eterno presente_ di _«aura millenaria»_. (v. 46-8). Qui troviamo il _«confine del mondo»_, gentilmente accarezzato da _«qualche bava d’aria»_ (v. 49), immedesimato con la propria straordinarietà. Il gioco delle forme si adatta, similmente all'_età ferina_ di Vico, alle fantasie infantili, e il soggetto non si contrappone ad un mondo la cui essenza, secondo le parole di Jakob Böhme, è _la pena e il tormento_. Così, prima della scoperta dell'inganno, il tempo risulta sospeso, è postulata una possibile unità di natura e spirito e sussiste un richiamo immediato di parole e cose [[34]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn34).

_Ogni attimo bruciava     [55]_
_negl'istanti futuri senza tracce._
_Vivere era ventura troppo nuova_
_ora per ora, e ne batteva il cuore._
_Norma non v'era,_
_solco fisso, confronto,     [60]_
_a scevrare gioia da tristezza._
_Ma riaddotti dai viottoli_
_alla casa sul mare, al chiuso asilo_
_della nostra stupita fanciullezza,_
_rapido rispondeva     [65]_
_a ogni moto dell'anima un consenso_
_esterno, si vestivano di nomi_
_le cose, il nostro mondo aveva un centro._

La situazione evocata nella quinta strofa, sempre a dore di Bigongiari, ricorda il _percorso orfico_ del poeta nel cammino della terra, risalendo dalla sua infanzia ad un tempo precedente la sua nascita. Di tale argomento Mallarmé aveva trattato in una lettera del 18 febbraio 1869 indirizzata a Henry Cazalis, e da parte sua Montale riconduce l'armonia della condizione infantile alla _topografia_ di un Eden dal quale siamo destinati a fuoriuscire. Al centro chiuso di questo mondo orfico è il fanciullo, circondato dal gioco esterno della natura, i cui confini consentiti all’esplorazione innocente si disperdono in _«apparenze malfide»_ (v. 20), che segnano il limite dell'_«età illusa»_ (v. 79). La riviera ligure, esplorata con partecipazione, narrata nei suoi dettagli, è assimilata pur percependone l'_alterità_ e, nell'_accidentalità_ sregolata e sfrenata del gioco delle forme, lascia intendere la _minaccia_. L'innocenza è anche prigione e deriva, _«chiuso asilo»_ (v. 63) e _«groviglio d’alighe»_ (v. 8), il consenso con il mondo procede dalla _«conca ospitale/ della spiaggia»_ (v. 10-11) alla _«casa sul mare»_ (v. 63), risolvendosi in illusione prospettica e lasciando presagire solitudine e incomunicabilità.  

Nella sesta strofa, barlumi di preconoscenza si manifestano nell'_«età verginale»_ (v. 69), dove le nuvole non rappresentano i segni di qualcos'altro, _«cifre o sigle»_ (v. 70), ma piuttosto _«belle sorelle»_ (v. 71) in viaggio. Eppure, per quanto la natura sembri affine, nella sua grandezza si configura come _«d’altra linfa nutrita»_ (v. 73), irrimediabilmente diversa dalla debolezza e dalla confusione dei vissuti umani: la stessa _«età illusa»_ (v. 79) dell'infanzia è sospettosa verso il suo _«asilo»_ (v. 75) e verso quel _«portento»_ (v. 76) a cui tende nel proprio _«estatico affissare»_ (v. 76). La sua condizione è costitutivamente precaria, l'_«età verginale»_ (v. 69) esclude la conoscenza del male ma non la sua esistenza e, forse, la nasconde proprio nella sublime ammirazione per la varietà e la forza della natura. Infatti, se i privilegi della condizone edenica sono perduti nella disarmonia che caratterizza la condizione umana, nella quale trova origine quanto chiamiamo _male_, anche l’essere _prima_ del male risulta un momento _sospeso_ sul male e, come segnala Vittorio Seroni, i segni della morte sono soltanto cancellati dallo sguardo e dall'esporazione del limitato [[35]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn35). La _nostra natura_ sembra porsi sempre _dopo la natura_.

** **

**4. Parole e catastrofi**

_L’inganno ci fu palese.     [90]_
_Pesanti nubi sul torbato mare_
_che ci bolliva in faccia, tosto apparvero._
_Era in aria l'attesa_
_di un procelloso evento._
_[...]_
_Giungeva anche per noi l'ora che indaga._
_La fanciullezza era morta in un giro a tondo.     [99]_

Nella settima strofa, irrompe la distruttività del tempo e la perdita della certezza assume _«l'aspetto/ dubbioso dei tremanti tamarischi»_ (v. 82-3). E dove _«un malchiuso portone»_ (_I limoni_ v. 43) garantiva l’accesso al _miracolo_, qui in un’alba una _«porta/ stridula sulla ghiaia del giardino»_ (v. 88-89) palesa l'_inganno_. Le nuvole non sono più sorelle in viaggio, ma pesano gonfie di pioggia sul _«torbato mare»_ (v. 91). L'inquietudine prevale sulla sicurezza, s'impone l'indagine intellettuale, tipica dell'adulto, consapevole della _separazione_ definitiva dell'uomo sulla natura. Il mondo dell'infanzia è solo un _«segnato cortile»_ (v. 97), _«l'ora che indaga»_ (v. 98) sancisce quale illusoria la reciproca appartenenza di cosmo e fanciullo. Come se la condizione di innocenza non fosse mai esistita e il suo recupero fosse semplicemente impossibile.

L'allontanamento dal centro e dalla terra orfica è il ricoscimento della forza _centrifuga_ e dispersiva del vivere, _«procelloso evento»_ (v. 94), miracolo che si converte in _catastrofe_, comportando così lo stanziarsi della poetica _centripeta_ della corrosione. A detta di Bigongiari, se la poesia è tensione al centro qualitativo, natura e vita si allontanano seguendo un ordine quantitativo [[36]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn36). Improvvisamente, _«in un giro a tondo»_ (v. 99), muore l'innocenza.

Anche il cerchio si dissolve e scompare il _centro_, propulsore delle realtà arcaiche, a favore di _contingenza_ e _deiezione_, categorie del moderno. In accordo con le concezioni di Schiller, viene perduta l'armonia ideale e l'idillio sfuma nell'elegia. La poesia si risolve in una tensione verso un centro qualitativo sentito nel suo stesso disgregarsi, tanto nel paesaggio quanto nel discorso. Il _«segnato cortile»_ di _Fine dell'infanzia_ si colloca dietro il _«muro d'orto»_ riarso e sofferente di _Meriggiare_; oltre ci sono il _«rivo strozzato»_, _«l'incartocciarsi della foglia»_, il _«cavallo stramazzato»_ di _Spesso il male di vivere_. Nei momenti in cui la poesia di Montale assume con maggiore nettezza i caratteri di _elegia di privazione_, la natura viene testimoniata come impotenza e solitudine di forze in conflitto, che ristagnano in avversione e si esauriscono in inerzia. _Sul muro grafito_ arriva a riconoscere la potenza creatrice esclusivamente nelle forme della sua disgregazione: anzi, _tale disgregazione è il mondo stesso_:

_Chi si ricorda più del fuoco ch'arse     [5]_
_impetuoso_
_nelle vene del mondo; – in un riposo_
_freddo le sue forme, opache, sono sparse._

In queste forme fredde, opache e sparse sembra irrimediabilmente smarrita l'idea di cosmo quale intima e feconda unione di potenze generatrici. Corruzione, sterilità ed estraneità sono nel nucleo del rapporto vitale, seguendo un dramma antico e ricorrente.

Tale dramma, cosmologico e gnoseologico, adombrato negli aspetti più moderni in Kleist, è ripercorso nei suoi aspetti teologici da Franz von Baader, un'altro autore del Romaticismo tedesco, singolare figura di pensatore di matrici cattoliche, influenze massoniche e pulsioni anarchiche, attento lettore della mistica di Jacob Böhme nonché ingegnere minerario. Per Baader, nel mondo della scienza meccanicistica viene del tutto a cadere il momento _passivo_ dell'autocoscienza, principio originario a cui tendono le forze di attrazione e repulsione. Tali forze fondamentali, nelle diverse formulazioni e modalità descritte da Newton e da Schelling, prima si cercano per negarsi, poi si incontrano per subirsi e tormentarsi reciprocamente, infine si neutralizzano. Secondo tale modello, il maschile e femminile sono destinati a venir meno dopo dopo aver scontato la loro irriducibilità, e la natura viene a prestarsi ad ogni manipolazione possibile. 

Se, come emerge anche nella poesia di Montale, la storia umana sembra accompagnarsi ad un inarrestabile processo di desacralizzazione, una via di uscita a questo apparente destino di estraneità e alienazione viene formulato proprio dalla cosmogonia di Baader, che concepisce le forze di attrazione e repulsione in un modo propriamente _erotico_. Esiste pertanto una _prima natura_ che precede la scienza, nella quale la forza che si espande e quella che contiene si accompagnano in un reciproco _descensus-ascensus_. Il principio della forma viene quindi rinvenuto nella produzione offerta della potenzialità di tutte le forme possibili, e tale spazio aperto, privo di punti e durate, è un _grembo_ originario infinitamente desideroso di essere fecondato, una femminilità abissale. Il principio femminile ricettivo e il principio maschile attivo trovano così integrazione, arrestando la caduta della creazione provocata dal peccato di Lucifero, fornendo un sostegno al cosmo, materializzandosi come _terra_ in un sostrato e in una sostanza. 

La rimozione di tale _preistoria della coscienza_ accompagna la natura della modernità e della scienza, sottoposta a costrizione e sfruttamendo. Maschile e femminile arrivano quindi a contrapporsi come ognuno fine a se stesso, nel principio maschile interviene un'_arroganza_ che rifiuta il contenimento scambiandolo per _limite_, nel principio femminile una _brama_ di riempirsi del proprio stesso desiderio che instaura un _terreno_ instabile e ambiguo. Tale reciproca degenerazione soffoca la _Divina matrice_, l'attrazione positiva cambia di segno costituendo una _Matrice maligna_, la quale divora il volere puro delle forze generatrici rendendole sterili, statiche, senza vita.

In tale modello di universo, l'attrazione e la repulsione delle forze centrifughe e centripete rappresentano la _dispersione_ della potenza del principio maschile e il _ristagno_ della ricettività di quello femminile, ormai incapaci di intervenire sulla degenerazione del cosmo devastato, nel quale le forze di inerzia e gravitazione rappresentano un'organizzazione soltanto provvisoria. Ciò trova mortale epilogo nelle pretese di ogni sesso di chiudersi in un'autoreferenzialità senza scampo, eppure a detta di Baader già si annuncia nella rottura dell'androginia naturale compiuta da Adamo con l'imporre il nome agli animali: infatti, nel secondo capitolo della _Genesi_ è segnato il percorso per cui Parola e Verbo, da produzione dell'_essenza_ della cosa, si corrompono nell'umano segno convenzionale con cui sancire l'_appartenenza_ dell’oggetto. Se ciò permette di rileggere il rapporto tra soggetto e oggetto ad un ulteriore livello di complessità, emerge che già all'alba dell'umanità l'integrazione androginica viva nella _prima natura_ è costretta a subire una caduta degradandosi in connubio adulterino, inaugurando un processo destinato a manifestarsi nella storia dell'umanità, nella scienza e nell'etica [[38]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn38).

In questo mondo disgregato, l'indagine umana è consapevole della lontananza dei nomi dalle cose e non arriva a stabilire un rapporto di certezza diretta con il reale. Il dramma di questo mondo è testimoniato da Montale in forme implicite proprio laddove lo spazio edenico dell'infanzia è vissuto nel momento che ne precede la fine. La _fatale_ volontà di conoscere e possedere dell'uomo adulto rievoca in forma linguistica i giochi vitali della fantasia, preludendo al suo irrompere come vento sul mare. Sempre il vento, _in limine_ e quindi sulla soglia degli _Ossi_, _«riconduce l’ondata della vita»_ e risveglia _«l’eterno grembo»_ e con sé la possibilità di rinvenire la _«maglia rotta nella rete»_, in modo da infrangere _«l'inganno del mondo come rappresentazione»_ [[39]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn39). Il vento poi prenderà un nome e sarà scirocco, tramontana, maestrale, zefiro, libeccio, e quindi _Bufera_. Gli ultimi versi di _Fine dell’infanzia_:

_Certo guardammo muti nell'attesa_
_del minuto violento;_
_poi nella finta calma     [105]_
_sopra l'acque scavate_
_dové mettersi un vento._

La catastrofe finale è preposta da uno stato iniziale che, come grumo di sensazioni spesso in contrasto, esclude l'immobilità. Un movimento che si autoorganizza senza ricorrere a regole è proprio la realtà sentita dall'_infants_, 'colui che non parla'. A tale realtà infantile subentrano quindi la parola e l'indagine razionale che, ricercando l'unità nella diversità e la stabilità nel movimento, trovano quale unica realtà proprio contraddizione e movimento. Per Montale, in tale ricerca l'uomo ascolta i richiami della perduta anima del mondo non, come il veggente di Rimbaud, attraverso l’esercizio di una volontà superiore, ma in risposta a semplici e immediate responsabilità [[40]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn40).

La poesia di Montale attraversa le forme del linguaggio strutturato e al contempo le recupera all'esperienza della pura percezione sensibile, giungendo alla scoperta individuale e collettiva del _male di vivere_ e alla sua esplorazione nello spazio metaforico della poesia. La fine dell'innocenza rappresenta la conquista del linguaggio, e questo permette di ritrovare la _natura_ che sempre segue la _Natura_.



**5 . Universi imperfetti**

In quale mondo si compie tale ricerca? E qual è il sistema cosmografico nel quale si inscrive la vicenda umana?

_«Io non credo che ci sia un divenire, un progresso. L'Universo è un quantitativo di forze finite e senza aumento: suscettibile solo di un livellamento secondo la teoria dei liquidi nei vasi comunicanti. Supponga tanti tubi incomunicanti pieni di liquido; stabiliamo la comunicazione: si fa subito un livello unico, ma più basso. Cioè: ogni guadagno presuppone una perdita, ogni acquisto presuppone un dolore. Il tempo non gioca quindi a nostro favore… È possibile una diversa ripartizione del Tutto; ma il Tutto resta quello che è.»_ [[41]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn41)

Questa totalità finita ha poi forma _sferica_, ma è più simile al serbatoio di una toilette o ad una chiavica che ad un mondo perfetto:

_«Si dice che la terra sia avvolta da una sfera di psichismo in continuo aumento di spessore. La terra sarebbe quindi una sfera dentro un'altra sfera: la sfera interna sarebbe materiale, l'altra psichica, in attesa di diventare del tutto anìmica e pronta al decollo per più spirabile aria. […] Una simile crosta o gelatina di panpsichismo soltanto in rarissimi casi è attraversata dal brivido creatore della scienza o dell'arte o del pensiero filosofico. Nell'insieme essa sembra piuttosto uno spurgo, un'eruzione, il cròscio che manda il pull di un WC universale.»_ [[42]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn42)

L’uomo non vive sulla superficie di un mondo rivolto all'infinito, ma piuttosto in un universo curvo e chiuso, _«sotto la cappa di una sfera che tutto rinchiude e su cui sarebbero fissati stelle, pianeti ed in genere tutti i corpi celesti ruotanti intorno alla terra.»_ [[43]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn43)

Nei versi di _Marezzo_ il _«cristallo dell'acque»_ (v. 2), la _«lente»_ (v. 16) dalla quale scrutare i fondali, trova prossimità semantica con la «_spera ardente_» (v. 44), percepita in un cielo vetroso, assimilando così fuoco e acqua in un cerchio immerso in una regione oscura. L'azione fusiva della sfera solare dà forma all'essere, impegnato nel volo dal fondo dei tempi al primo pensiero, oltre l'alone scarlatto del cielo. In un fitto scambio di attributi e di ossimori quali _«diluvio/ del sole»_ (v. 27-8), _«falò senza fuoco»_ (v. 33), _«male calmo e lucente»_ (v. 42), _«stupore tinto di rimorso»_ (v. 52), le cose perdono i tratti consueti, e si avverte _«la stortura nel corso/ delle stelle»_ (v. 50-51). Eppure, la _«memoria dilavata»_ (v. 54) non giunge a rigenerarsi, _«improvvise gravano/ sui cardini le cose che oscillavano»_ (v. 58-59): l'impronta archetipica non agisce se dalla sfera alta, _primo pensiero_, non avviene una azione uguale e contraria [[44]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn44).

L'agire umano è due volte bloccato; prima dall'immobilità del _primo pensiero_, poi dalla sua incapacità di cogliere tale pensiero. Paradossalmente, la dignità di andare _«a fondo»_, rompendo con le circostanze _«senza viltà»_ viene restituita a Montale dallo smarrimento descritto da _Incontro_ (v. 54) del momentaneo ricordo di una donna (Arletta - titolo originario della poesia e nome della sua destinataria, la stessa di _in limine_). Siamo un'altra volta in una sfera, _«volta infranta […] discesa/ quasi a specchio delle vetrine,/ in una […] aura»_ (v. 22-23-24) alla deriva di una piccola foce nella quale vivono i _«sargassi umani»_ (v. 25-26), dove la vita si lega a forme vegetali, a movimenti meccanici, assumendo così fattezze grottesche, non umane [[45]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn45):

_La foce è allato del torrente, sterile,     _[10]
_d'acque, vivo di pietre e di calcine;_
_ma più foce di umani atti consunti,_
_d'impallidite vite tramontanti_
_oltre il confine_
_che a cerchio ci rinchiude: visi emunti,     _[15]
_mani scarne, cavalli in fila, ruote_
_stridule: vite no: vegetazioni_
_dell’altro mare che sovrasta il flutto._

Simile cosmo, diviso in sfere di _diverso ordine_, non risponde al modello ellittico della scienza moderna, ma è in qualche modo affine alla concezione geostatica e qualitativa aristotelica. Tale modello era stato parzialmente recuperato alla scienza proprio da Boutroux nel configurarsi delle diverse discipline scientifiche in una pluralità di mondi distinti e coesistenti ordinati gerarchicamente, i quali pongono diverse modalità conoscitive e diversi rapporti di adattamento reciproci tra spirito e natura [[46]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn46). Così, l'originale rapporto che Montale intrattiene con il contingentismo si sviluppa in questo caso per contrasto, mantenendo spiccata modernità: le sfere del reale perdono il movimento gerarchico e ascensionale garantito dalla teleologia, e assume carattere prioritaro quel vincolo _meccanico_ e _quantitativo_ che a sua volta Boutroux intendeva confutare tanto come causalità quanto come legge di conservazione [[47]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn47).

Il mondo è un sistema chiuso di quantità finite soggette ad esaurimento, dove il cerchio dei mutamenti esprime una corruzione qualitativa, una _degenerazione_, attestata dall'abbassamento della condizione umana a quella vegetativa, dal crollo incipiente costitutivo ad un mondo incerto, dal livellamento dei vasi comunicanti e dal degrado della sfera _«panpsichica»_, insieme dei sistemi di pensiero e della produzione artistica e culturale che interagisce con il livello storico e sociale [[48]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn48).

L’uomo è testimone inevitabile e senza scampo di una vicenda di caso e necessità, della ricerca di un punto nel caos, nella quale si sconta l'incertezza cosmica del tempo e l'angoscia temporale del cosmo. Il caso non è soltanto il simbolo della contingenza nel mondo empirico, ma è la sua realtà: sovvertendo ogni intenzione di Boutroux, il mondo risulta intellegibile a frammenti, esattamente come _«membra separate di un organismo disgregato»_ [[49]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn49). Come annota Arshi Pipa, _«gli uomini sono giocattoli nelle mani di una forza cosmica crudele e cieca, indifferente alla sorte dell’uomo; il meglio che possiamo sperare è di eludere questa forza nemica, il che talvolta accade per caso»_ [[50]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn50).

La cosmografia montaliana vive nel paradossale incrocio di tutti i mondi possibili e nel loro confluire nell’unico mondo a disposizione, non necessariamente il migliore. Tale universo poetico, che sconta la transizione alla relatività e all'indeterminismo, avrebbe comunque dato maggiore credito alle fantasie di Copernico e Keplero piuttosto che alle interpretazioni matematiche di Galilei e Newton, trovando comunque lezioso l'ottimismo teleologico di Aristotele e la sua rigorosa catena di finalità, nonché piuttosto divertente l'_universo intermedio_ di Tycho Brahe nel quale i pianeti ruotano attorno al sole e il sole attorno alla terra.

Montale è fortemente consapevole della rottura con la natura ma ne percepisce i ritmi; orienta la sua esistenza su un piano etico e umano eppure l’Universo indifferente continua a suggestionarlo; sa che la materia è convertibile in luce ma rimane all’interno del vincolo della causalità, al contempo non sfugge al substrato archetipico dei quattro elementi alchemici e della sfera, conosce lo sradicamento e riconosce la continuità delle forme naturali, subisce l'entropia e desidera annullare il tempo. Cosciente dell'incertezza costitutiva del reale, crede nei _miracoli_, un po' meno nei suoi simili, pochissimo in se stesso e nelle sue _«deboli forze»_ [[51]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn51) e, soprattutto, osserva attentamente i tempi nei quali vive:

_«Stiamo assistendo a dei mutamenti di cui non sappiamo renderci ragione. Un nuovo mondo sta sorgendo, come un grosso dinosauro che cambia pelle, ed io passivamente assisto alla sua nascita.»_ [[52]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn52)

In anni di crisi storica e ideale, dove si accavallano guerra, involuzione politica, sbandamento del movimento socialista, ristagno della cultura cattolica, retorica della forza e dell'ottimismo anche da parte delle avanguardie intellettuali, Montale, piuttosto che aderire alle proposte del conformistico nuovo centro del mondo propugnato dallo storicismo idealistico, ricorre alla risorsa della _negazione quale impulso della forza etica_.

Il rapporto tra Gentile e Montale aiuta a comprendere le tensioni di un'epoca. Per il filosofo, l'unica realtà è nel pensiero che si pone a sé direttamente nell'atto del pensare, immanenza dello spirito a se stesso. Vengono eliminati i residui di trascendenza mantenuti dall'hegelismo con l'Idea e la Natura, vengono estremizzati gli assunti di Fichte di autoposizione di Io e Non_io, è assimilata la lezione marxiana per cui la natura appare nell'esclusivo orizzonte della storia umana. In sintesi, storia e natura si mediano nel lavoro e nella produzione. In tale quadro, il contingentismo trova confutazione in quanto risolve la distanza tra poter essere e essere in empirismo del molteplice, nel quale ogni essere rimane assolutamente identico a se stesso e la libertà che presuppone rimane puramente illusoria [[53]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn53). Il _pensiero in atto_ è quindi infinito, libero e creativo di sé, e l'attività dell'Io puro risolve l'opposizione tra immanenza e trascendenza e produce la stessa natura, la cui indipendenza dal pensiero si pone esclusivamente nelle astratte formulazioni _oggettive_ delle scienze empiriche, necessarie alla vita dello spirito in quanto il soggetto si afferma come tale oggettivandosi e risolvendo a sé ogni oggettività.

La teoria dell'atto puro di Gentile è quindi definita dal poeta dcome _«imbrigliatissima»_ e _«decifrata a malapena»_ e, seppur _«apprezzata con grossa soddisfazione»_, viene rifiutata laddove l'opposizione tra immanenza e trascendenza non fuoriesce da un _«ottimismo di parata»_ per il quale l'Io puro è nulla più di _«uno stato d'animo della perenne mediazione dei due termini»_ [[54]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn54). Montale riconduce le pretese di oggettività delle scienze in una puntuale poetica degli oggetti, individuando la necessità proprio nella contingenza e nel miracolo. Le soluzioni proposte da idealismo, positivismo e naturalismo risultano inadeguate: le contraddizioni della _condizione umana_ e i tentativi di trascenderla vanno vissuti senza vigliaccherie e compiacimenti, sulla pelle della propria particolarissima apertura all’universale [[55]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn55). 

Laddove le teorie tradiscono l'esperienza, la _negazione_ corrisponde ad una constatazione: _«non chiederci la parola»_ segna la riconosciuta incapacità dell'io poetico di trovare un nesso unitario di conoscenza di fronte ad un universo di singoli accadimenti irripetibili, perseverando tuttavia nel «_tentativo di fermare l’effimero, rendere non fenomenico il fenomeno, il tentativo di rendere comunicante l’io individuale che non è tale per definizione_» [[56]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftn56). Se la crisi della razionalità è vissuta nel rifiuto del compromesso proposto da sistemi totalizzanti e totalitari, l'indagine che ha inaugurato l'età della ragione preclude il ritorno ad una condizione di innocenza. Nel _«cròscio che manda il pull di un WC universale»_ ritornano ritmi e accenti di _Mediterraneo_ e della _«leva che arresta l'ordegno universale»_: la ricerca del _«male che tarla il mondo»_ si consuma nell'attesa nell'alba di un nuovo mondo che cambia pelle di cui non sappamo renderci ragione.


•


[[1]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref1) Schiller, 1993: 45

[[2]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref2) Kleist, 1986: 3-14

[[3]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref3) Schiller, cit. 24-7; 44-7

[[4]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref4) Kant, 1987: 258 (§ 70); 279 (§ 77), 416, _passim_

[[5]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref5) Goethe, 1962: 27, _passim_

[[6]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref6) Lowith, 1988: 25

[[7]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref7) Hegel, 1984: 22

[[8]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref8) Hegel, 1987: 192 (§ 247), sgg.

[[9]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref9) Boutroux, 1925: 142-3.

[[10]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref10) Boutroux, 1877: XIX-XXI.

[[11]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref11) Boutroux, 1908: 215

[[12]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref12) Boutroux, 1919: 34

[[13]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref13) Heisemberg, 1994: 111

[[14]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref14) Husserl, 1987: 88, _passim_

[[15]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref15) Husserl, 1960: 80, _passim_

[[16]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref16) Montale, 1976: 150-1 (_Difficile distinguere l’arte dalla poesia_)

[[17]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref17) Montale, 1966: 193 (_Variazioni IX_)

[[18]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref18) Montale, 1976: 565 (_Intenzioni_)

[[19]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref19) Dego, 1985: 23

[[20]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref20) Getto, 1966: 130-1

[[21]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref21) Montale, 1980: 874

[[22]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref22) Giannangeli, 1987: 24-25; Brodskij, 1987: 44

[[23]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref23) Seroni, 1966: 79

[[24]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref24) Simmel, 1985: 71-83

[[25]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref25) Montale, 1976: 566

[[26]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref26) Campailla, 1984: 153

[[27]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref27) Bonfiglioli, 1963: 48

[[28]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref28) Musumeci, 1972: _passim_

[[29]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref29) Bigongiari, 1970: 16

[[30]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref30) Pipa, 1978: 841

[[31]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref31) Bergson, 1983: 171; 379; _passim_

[[32]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref32) Rosiello 1965: 141

[[33]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref33) Bigongiari, cit.: 17

[[34]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref34) Seroni, cit.: 64

[[35]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref35) Seroni, cit.: 75-6

[[36]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref36) Bigongiari, cit.: 17

[[37]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref37) Schiller, cit.: 68-9; 92-3

[[38]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref38) Baader, 1983: 21-5; 449, _passim_

[[39]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref39) Montale, 1976: 565 (_Intenzioni-Intervista immaginaria_)

[[40]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref40) Seroni, cit.: 78-80

[[41]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref41) Manacorda, 1969: 7 (estratto da Montale, _Il mestiere di poeta_, a cura di F. Camon)

[[42]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref42) Montale, 1966: 308-9 (_La fonduta psichica)_

[[43]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref43) Avalle, 1970: 103

[[44]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref44) Bigongiari, cit.: 16

[[45]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref45) Bonora, 1982: 184-5

[[46]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref46) Boutroux, 1877: XIX; 1913: 132

[[47]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref47) Boutroux, 1913: 27-8; 59-60

[[48]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref48) Montale, 1966: 222-3 (_L’albero dell’arte_)

[[49]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref49) Boutroux, 1913: 140

[[50]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref50) Pipa, cit.: 840

[[51]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref51) Montale, 1976: 569 (_Intenzioni_)

[[52]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref52) Nascimbeni, 1986: 10

[[53]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref53) Gentile, 1920: 148-9; 1925: 5-10

[[54]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref54) Montale, 1976: 565 (_Intenzioni_)

[[55]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref55) Montale, 1976: 581-2 (_Dialogo sulla poesia_)

[[56]](http://www.claudiocomandini.net/la-natura-dopo-la-natura-montale-la-perdita-dellinnocenza-e-la-conquista-del-linguaggio/#_ftnref56) Montale, 1966: 54 (_La solitudine dell’artista_)

•

**RIFERIMENTI**

D’arco Silvio AVALLE, 1970: _Tre saggi su Montale_, Einaudi, Torino.

Franz von BAADER, 1982: _Filosofia erotica _(1808- 1834), a cura di L. Procesi Xella, Rusconi, Milano.

Henri BERGSON, 1983: _Materia e memoria _(1896), a cura di A. Passina, Città armoniosa, R. Emilia.

Ettore BONORA, 1982: _La poesia di Montale. Ossi di seppia_, Liviana, Padova.

Pietro BONFIGLIOLI, 1963: _Dante Pascoli Montale_, in «Nuovi studi Pascoliani», p. 35-62, Centro di  Cultura dell’Alto Adige – Società di studi Romagnoli, Bolzano – Cesena.

Emilè BOUTROUX, 1913: _De la contingence des lois de la nature_ (1875), Alcan, Paris.

Emilè BOUTROUX, 1877: _Avant-propost du traducteur_, in _La philosophie des Grecs, _par E. ZELLER, Hachette, Paris.

Emilè BOUTROUX, 1925: _De l’idée de loi naturelle dans la science et la  philosophie contemporaine_ (1895), Vrin, Paris.

Emilè BOUTROUX, 1919: _La natura e lo spirito_ (1905), a cura di G. Papini, Carrabba, Lanciano.

Emilè BOUTROUX, 1908: _Le sens de la philosophie de Hegel_, in _Évolutionnisme et platonisme_, par R. BERTHELOT, Alcan, Paris.

Iosif BRODSKIJ, 1987: _Il canto del pendolo_, pp. 41-58, Adelphi, Milano.

Sergio CAMPAILLA, 1984: _Il muro di Montale_, «Nuova Antologia» n. 2151, lug.-set. ’84, pp. 150-165.

Giuliano DEGO, 1985: _Il bulldog di legno. Intervista ad Eugenio Montale_, Editori Riuniti, Roma.

Giovanni GENTILE, 1920: _Teoria dello Spirito come atto puro_ (1916), Laterza, Bari.

Giovanni GENTILE, 1925: _Prefazione_ a E. BOUTROUX, _Sull’idea di legge naturale nella scienza e nella filosofia contemporanea_ (1895), Vallecchi, Firenze.

Giovanni GETTO, 1966: _Antico omaggio a Montale_, in _Omaggio a Montale_, pp. 124-135, a cura di S. Ramat, Mondadori, Milano.

Ottaviano GIANNANGELI, 1987: _Metrica e significato in d’Annunzio e Montale_, Solfanelli, Pescara.

Johann W. GOETHE, 1962: _Scritti scientifici_ (1887- 1919), in _Opere_, vol. V, Sansoni, Firenze.

George W. F. HEGEL, 1984: _Scienza della logica_ (1812- 16), Laterza, Bari.

George W. HEGEL, 1987: _Enciclopedia delle scienze filosofiche in compendio_ (1817-  30), antologia a cura di A. Negri, Laterza, Bari.

Werner HEISEMBERG, 1994: _Fisica e filosofia, _(1958), Il Saggiatore, Milano.

Edmond HUSSERL, 1960: _Esperienza e giudizio_ (1939), trad. it. F. Costa, Paravia, Torino.

Edmond HUSSERL, 1987: _La crisi delle scienze europee e la fenomenologia trascendentale_ (1936-1954), a cura di E. Paci, Sansoni, Firenze.

Immanuel KANT, 1987: _Critica del Giudizio_ (1790-99), a cura di A. Gargiulo, Bari, Laterza.

Heinrich von KLEIST, 1986: _Sul teatro delle marionette- Aneddoti – Saggi_ (1797-1810), trad. E. Pocar, Guanda, Parma.

Karl LÖWITH, 1988: _Da Hegel a Nietzsche_ (1941), trad. it. G. Colli, Einaudi, Torino.

Giuliano MANACORDA, 1969: _Montale_, «Il Castoro», La Nuova Italia, Firenze.

Eugenio MONTALE, 1966: _Auto da fé – Cronache in due tempi_, Il Saggiatore, Milano.

Eugenio MONTALE, 1976: _Sulla poesia_, a cura di C. Zampa, Mondadori, Milano.

Eugenio MONTALE, 1980: _L’opera in versi_, edizione critica a cura di R. Bettarini e G. Contini, Einaudi, Milano.

Antonino MUSUMECI, 1972: _Silenzi Montaliani: note sull’enjambement nella poesia di Montale_, «Forum Italicum», vol. VI, n. 4, dicembre ’72, pp. 497-515.

Giulio NASCIMBENI, 1986: _Montale. Biografia di un poeta_ (1969), Longanesi, Milano.

Arshi PIPA, 1978: _Montale et le déterminisme physique_, in «Letteratura e scienza nella storia della cultura italiana. Atti del Congresso dell’Associazione internazionale per gli studi di  lingua e letteratura italiana», Manfredi, Palermo, pp. 839-846.

Friedrich SCHILLER, 1993: _Sulla poesia ingenua e sentimentale_ (1796), TEA, Milano.

Adriano SERONI, 1966: _Alle origini della poesia montaliana: “Fine dell’infanzia”_, in «Letteratura» a.  XXX, n. 77-81, gennaio-giugno ’66, pp. 6-20.

George SIMMEL, 1985: _Il volto ed il ritratto _(1895- 1915), a cura di L. Perucchio, Il Mulino, Bologna.

•

_Prima pubblicazione: «Philosophema» a.1 n.0, giugno 2001; riveduto e ampliato. __Estratto dalla tesi di laurea in Storia della Filosofia “Boutroux e Montale: Poesia e contingenza”, Università di Tor Vergata 1997, assegnataria lo stesso anno del Premio Internazionale Eugenio Montale._
_Fotografia: Claudio Comandini, “Sin?” – Berlino 2006._
